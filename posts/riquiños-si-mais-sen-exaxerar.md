---
title: 'Riquiños, si, mais sen exaxerar'
summary: 10 palabras que non acaban en *-iño* nin en *-iña.*
tags:
  - lexico
draft: false
show_toc: false
---
![Image](/img/gato-fofo.png)

A pesar de seren moitas as campañas publicitarias que contribuíron a espallar a idea de os galegos e as galegas seren persoas meigas que están o día todo a dicir *graciñas, [sentidiño](https://portaldaspalabras.gal/lexico/mira-que-din/sentidino/)*, *ruliña...* non é ben así. Para o probar, traio aquí esta lista de palabras que, ao contrario do que acontece en español, non se usan no diminutivo en galego.

## 1. Banquillo > o banco

Nin na xustiza nin nos deportes hai *\*banquillos* ou *\*banquiños.* Nos dous casos a única forma correcta na nosa lingua é **banco**. No primeiro sentan os reos ou os acusados que están a ser xulgados na sala dun tribunal. No segundo, os suplentes á espera de entraren en substitución dalgún dos xogadores titulares.

## 2. Bolsillo > o bolso ou o peto

En castelán estes saquiños de pano, cosidos na parte interna ou externa da roupa, reciben o nome de *bolsillos* por seren pequenos. En galego, tanto ten o tamaño e chamámolos simplemente **bolsos** ou petos.

## 3. Calzoncillo > o calzón

A peza de roupa interior masculina que cobre a pelve e parte das nádegas, con dúas aberturas para as pernas, é o **calzón**. Non usamos, por tanto, o diminutivo.

## 4. Casilla > a casa

![](/img/casas_xadrez.jpg)

Os cadros pintados nos taboleiros de certos xogos de mesa (xadrez, damas...) e tamén os espazos delimitados por liñas en táboas, formularios, cuestionarios e outros impresos non son *\*casillas* nin tampouco *\*casiñas,* o seu nome é **casas**.

Finalmente, aínda que os galegos non podemos "sacar a nadie de sus casillas", somos tan rabudos como calquera e si podemos esgotar a paciencia das persoas e até facer perder a paciencia a un santo.

## 5. Cigarrillo, pitillo > o cigarro, pito

Tampouco utilizamos o diminutivo para falarmos do tabaco enrolado. Os de toda a vida chámanse **cigarros** (ou *pitos,* se falarmos coloquialmente) e os modernos, *cigarros electrónicos,* mais en ningún caso *\*cigarrillos* ou *\*pitillos.*

## 6. Cursillo > o curso

Unha formación de curta duración é un **curso**. Con todo, se o curso for de carácter práctico, é máis apropiado usarmos o termo *obradoiro.*

## 7. Lentillas > as lentes de contacto

A pequena **lente** de material brando que se coloca directamente sobre o ollo para corrixir defectos da visión é unha lente de contacto. Atención ao xénero, *lente* é unha palabra feminina.

## 8. Mascarilla > a máscara

O obxecto, usado polo persoal médico sobre o rostro, en especial sobre o nariz e a boca, para filtrar o ar ou como barreira protectora é unha **máscara** cirúrxica. Tamén son máscaras as que usan os pacientes que precisan de oxíxeno, as que utilizamos para a práctica do mergullo e aínda esas atrás das que ocultamos a nosa identidade no Entroido.

Por último, tampouco teñen *\-iña* nin *\-illa* ningún dos produtos ou preparados que aplicamos no cabelo, na cara ou nas pestanas con fins cosméticos. Se quixermos ser máis concretos, só temos de especificar o tipo: *máscara para o cabelo, máscara para o rostro, máscara de pestanas.*

## 9. Mesilla/mesita de noche > a mesa de cabeceira

O pequeno móbel, xunto á cabeceira da cama, onde se colocan os obxectos que se poden precisar principalmente durante a noite é unha **mesa de cabeceira,** nunca unha *\*mesilla* nin tampouco unha *\*mesiña.*

## 10. Papilla > a papa ou as papas

O que comen os bebés, por non teren dentes, é a **papa** ou as **papas**, no plural. Normalmente comercialízanse en *potiños.* As *papas* tamén se teñen tornado unha alternativa saudábel para moitos adultos nos últimos tempos. Este é o caso de todos aqueles que decidiron trocar os bolos industriais polo *porridge* ou as *papas de avea,* o almorzo tradicional escocés que está a ser promovido por moitos *health and wellness influencers* nas súas redes sociais.
